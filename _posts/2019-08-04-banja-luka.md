---
layout: post
title:  "Banja Luka 2019"
categories: novinky
---

V uplynulém týdnu se konalo MS juniorů a U23 ve sjezdu na divoké vodě. I náš oddíl, stejně jako předchozí roky, měl celkem velkou skupinku závodníků, kteří se na tento šampionát probojovali. V ženském kajaku nás reprezentovaly Dominika Dvořáková a Barbora Bayerová. Na C2 jsme měli své zástupce ve dvou posádkách, Filip Jelínek, který jezdí společně s Václavem Kristkem z Olomouce a nově složená posádka Vojtěch Zapletal, který se posadil do lodě s Michalem Šmoldasem z Litovle.


Jak se již posledních pár roků ukazuje, naši nejsilněji zastoupenou skupinou je skupina kajakářů, kde z osmi možných závodníků náš oddíl měl čtyři zástupce, byli to Filip Novák, David Kirchner a Vojtěch a Mikuláš Zapletalovi.


Podtrženo sečteno, náš oddíl na MS reprezentovalo celkem 8 lodí z 37 lodí, které ČR vyslala do bojů o medaile.


Mistrovství se konalo v krásném kaňonu řeky Vrbas, který se nachází nedaleko Banja Luky. Korytem řeky se valilo cca 80 kubíků vody, která se v některých místech nechtěla nechat tak lehce zkrotit a zlobila závodníky velkými pulzacemi a vlnami, stěhujícími se po celé šířce řeky. Stejně tak se, bohužel, nedařilo zajistit neměnný průtok vody po celý den, což v některých zúžených místech znamenalo pokles hladiny i o více než 50 cm v průběhu dne. Ale, jsme sport v přírodě, a tudíž všechny vnější vlivy nás nesmí rozhodit. Počasí účastníkům MS přálo a celé dny bylo krásně slunečno.


### A jak si naši závodníci vedli?


**Dominika Dvořáková** jela za juniorky, a i když ve sprintové kvalifikaci byla jasnou favoritkou, finálová jízda se tolik nevyvedla a Domča se musela spokojit s 5. místem. Ve dlouhém sjezdu se asi více projevilo, že většina tratě se jela po úplně klidné vodě a Domča tudíž nemohla prodat své kvality jezdkyně divokých vod, i tak 7. místo na MS není špatné. Společně s reprezentačními kolegyněmi obsadila v hlídce dlouhého sjezdu nepopulární „bramboru“. Ale s prázdnou domů nejede, ve sprintové hlídce holky vybojovaly krásné 2. místo, takže Domča medaili má. Domčo, gratulace.


**Barča Bayerová** nás reprezentovala v kategorii kajakářek za U23. Bára si ve sprintu vyjela krásné 10. místo a zároveň si zajistila účast ve sprintové hlídce. V dlouhém sjezdu, který je Barčinou silnou zbraní, se nenechala zastrašit soupeřkami a ani zaskočit záludnostmi tratě a dojela si pro bombastické 3. místo. I Barča se probojovala do obou hlídek a společně s reprezentačními kolegyněmi si vybojovala v závodě hlídek ve sprintu 2. místo a stejně tak i v klasickém závodě 2. místo. Barča si tedy domů odvezla celkem 3 medaile, Baru gratulujeme, krásné výsledky.


**Filip Jelínek** je již dlouhá léta naším dodavatelem medailí z vrcholových soutěží. Vždyť první dvě zlata z MS dovezl společně s Vojtou Zapletalem již v roce 2013. Ani letos Filip nezklamal. Ve sprintu sice obsadil společně s Kristkem nepopulární 4. místo, ale v klasickém sjezdu si oba borci spravili chuť a skončili na krásném 2. místě. Stejně jako Dominika a Barča, si i Filip se svým „paťákem“ zajistil účast v obou hlídkách. Ve sprintové hlídce se nedopustil český tým žádné výrazné chyby a konečně byl pro náš oddíl dobyt Titul Mistrů světa. V klasické hlídce si Filip vybojoval krásnou stříbrnou medaili. Filipe, i Tobě patří gratulace a dík.


**Filip Novák** byl pro některé „velkým“ překvapením roku.  Letošní rok Filip pádluje teprve třetí sezonu a jeho výkonnost vzrostla natolik, že si dokázal vybojovat místo v nejsilněji obsazené kategorii, kategorii kajakářů. Filip nás reprezentoval v juniorské kategorii. Ve sprintu sice Filip nepostoupil sítem kvalifikace do bojů ve finále, ale dlužno dodat, že první kvalifikační jízdou nepostoupil o setiny sekundy a i ve druhé bojoval jako lev, ale chyba před cílem ho stále cenné vteřiny a brány finále mu zůstaly zavřené, stejně tak i účast v závodě družstev. Nicméně Filipovou silnou stránkou je zvláště klasický sjezd a zde prokázal své kvality a vybojoval krásné 7. místo, a tím si i zajistil účast v hlídce, která ve velmi dobré konkurenci získala i pro náš oddíl další Titul Mistrů světa. Filipe i Tobě velké dík a gratulace.


**David Kirchner**, i když věkem ještě junior, se smolně neprobojoval do juniorské reprezentace, ale dobrými výsledky si vyjel místo v U23 na kajaku mužů, opravdu nejsilněji zastoupenou kategorií na celém MS. I když Davidovy jízdy ve sprintové kvalifikaci nebyly úplně špatné, v silné konkurenci to nestačilo a ani David do finálových bojů nezasáhl. V klasickém sjezdu i David má raději „divokou“ vodu, ale dal do boje vše a skončil na krásném 17. místě. Tímto umístěním se ale David probojoval do hlídky a společně s kolegy si vyjeli sice krásné, ale nepopulární 4. místo. Davide, i Tobě gratulace a dík.


**Mikuláš Zapletal** si po smolné loňské sezoně, kdy si způsobil celkem závažné zranění, dokázal vybojovat místo v U23 na kajaku.  Jak se již v loňské sezoně ukázalo, jeho hlavní kategorií je sprint a to se potvrdilo i tady, kde si  ne úplně zdařilou jízdou dokázal vybojovat krásné 9. místo. Jak jsem již zmiňovala, voda se dost měnila a v kategorii, kde se jede vabank, je nepřízeň vln zásadní a Mikulášovi se voda, jak se říká „zavřela“. V dlouhém sjezdu se Mikuláš sice snažil, ale tréninkový výpadek se na, z velké části klidné vodě, projevil a Mikuláš dojel na 20. místě. Nicméně krásným výsledkem ve sprintu si Mikuláš zajistil místo ve sprintovém závodě hlídek a společně s bratrem a dalším reprezentačním kolegou se lvím podílem zasloužil o zisk stříbrné medaile. I Tobě Mikuláši gratulace a dík.


**Vojtěch Zapletal** je reprezentant U23 na kajaku a C2. Kdo se na Vojtu podívá ví,  že Vojtovou doménou je sprint. I když naprosto suverénně ovládl kvalifikaci a postupoval z 1. místa, ani jemu voda ve finále nepřála a po chybě těsně před cílem skončil na 6. místě. Na C2 skončil se svým parťákem z Litovle na 7. místě. V klasickém sjezdu si Vojta velké ambice nedával a po risku na sprintové trati, kdy nakonec „natočil hodiny“, skončil na 32. místě a na C2 na 6. místě. Nutno ale dodat, že Vojtěch se v letošní sezoně připravuje na MS dospělých ve sprintu a držme mu palce, ať to vyjde. V hlídkách se Vojtěch velkou měrou zasloužil na zisku stříbrné medaile v kajacích. Toto byl po dlouhé době obrovský úspěch v kategorii K1 muži. Na C2 pomohl získat Titul Mistrů světa ve sprintu družstev. Vojto, i Tobě obrovská gratulace a díky.


### Výsledky

- [https://www.canoeicf.com/wildwater-canoeing-world-championships/banja-luka-2019/live-results](https://www.canoeicf.com/wildwater-canoeing-world-championships/banja-luka-2019/live-results)


### Fotky

- [sprint - kvalifikace](https://www.zonerama.com/sunbox/Album/5479284)
- [sprint - finále](https://www.zonerama.com/sunbox/Album/5483318)
- [sprint - vyhlášení](https://www.zonerama.com/sunbox/Album/5482975)
- [klasik](https://www.zonerama.com/sunbox/Album/5483480)
- [klasik - týmy](https://www.zonerama.com/sunbox/Album/5491484)
- [klasik - vyhlášení](https://www.zonerama.com/sunbox/Album/5491508)


### Závěr

Závěrem chci poděkovat všem oddílovým trenérům, kteří se spolupodílí na přípravě našeho Top týmu a nemohli se, většinou, z pracovních důvodů účastnit tohoto MS. A, i všem rodičům a fanouškům, kteří vážili cestu do dějiště MS a podpořili naše závodníky.


Díky vám všem, Zdenka

